---
layout: post
title: "Declarație de credință"
modified:
categories: essai
excerpt: Un soi de variațiune pe tema Știință versus Religie
tags: []
image:
  feature:
date: '2016-07-23'
---

*„Credință”* e definit cu precădere în sens religios în dicționare. Dar orice act care presupune acțiunea de *a crede* e un act de credință. Pornind de la această premisă, disting în continuare câteva sensuri ale cuvântului.

1. Credința că ceva, de natură (perfect sau nu) predictibilă, se va repeta.
	
   a. Perfect predictibil e fenomenul științific: crezi că orice fenomen descris și dovedit formal printr-un model, se va comporta și în viitor conform modelului. 
	
   b. „Imperfect” predictibil e adevărul statistic: crezi că Darius o să întârzie la ora de religie pentru că Darius „mereu” întârzie. Soiul ăsta de credință e ceea ce ne scapă de efortul de-a verifica orice afirmație ce ne trece pe sub nas. Omul e unul dintre animalele sociale care au dezvoltat biologic suport pentru sentimente de încredere sau neîncredere față de semeni în funcție de acțiunile lor din trecut, obiceiurile lor etc.[^1][^2]

2. Credința că ceva se poate întâmpla fără ca să se fi întâmplat vreodată în trecut deci pentru care nu există nici o descriere formală (<strong>1a</strong>) nici o repetiție statistică (<strong>1b</strong>). Exemplu: credința că există zâne, credința că există un monstru sub pat, credința că niște zei au creat Universul sau că îl vor distruge etc. 

Interesant e că orice afirmație de tip **2** poate sfârși ca afirmație de tip **1** dacă se îndeplinește una din condiții. 

Pentru a ilustra, afirmația *„Există viață extraterestră”* este momentan o afirmație de tip **2**. Statistic, nu s-a găsit încă viață extraterestră; iar științific, afirmația e nedemonstrabilă, împreună cu negația sa *„Nu există viață extraterestră”*. 

*„Există planete pe care viața extraterestră e posibilă”* ar fi un exemplu de afirmație similară, dar care împreună cu negația sa sunt demonstrabile conform **1a**. 

Dacă nu ar exista distincția religioasă, *necredincios* ar fi un adjectiv ce nu ar trebui să existe pentru că cel puțin **1b** e un tip de credință pe care orice formă de viață socială de pe Terra o practică. Am ajuns astfel la importantul moment al *„despărțirii grâului de neghină”*: în sensul său religios în care-l folosim cu toții, termenul *necredincios* descrie o persoană ce crede conform **1** iar termenul *credincios* - o persoană ce crede conform **1** și **2**.

Fiind persoane sofisticate, *necredincioșii* cred aparent și în afirmații de tip **2**. Să luăm ca exemplu „Omenirea va coloniza o planetă dintr-un alt Sistem Solar”. Afirmația e nedemonstrabilă conform **1a** prin natura sa și aparent nedemonstrabilă conform **1b** pentru că am reușit cel mult să ajungem pe Lună. Conștiința umană însă e foarte abilă la a *ieși din sistem* și a se observa pe *sine* pentru a face meta-afirmații care ies din scopul problematicii inițiale[^6]. Astfel că, deși nu am reușit să părăsim Sistemul Solar, faptul că în mod constant ne-am depășit limitele ca umanitate, ne poate servi drept motiv pentru a crede că vom depăși eventual și această limită. Rezultatul acestui raționament e de fapt o credință de tip **1b**, ceva mai sofisticată și ceva mai slabă decât dacă nu ar fi trebuit să *ieșim din sistem*. Un alt exemplu ar fi Legea lui Moore, conform căreia densitatea tranzistorilor pe unitate de suprafață se dublează într-un interval de 1 an, e o lege care se bazează strict pe o auto-observație empirică a progresului omenirii, dar care nu oferă niciun fel de garanție că va fi respectată peste câteva generații. 

*Credincioșii* nu sunt la fel de sofisticați, dar manifestă un comportament complex. Probabil cel mai important detaliu în ce-i privește e credința puternică de tip **2**. Cu alte cuvinte, fără să existe niciun formalism științific sau statistic care să le demonstreze afirmația în care cred, nu numai că o cred, dar cred puternic. Atât de puternic încât o afirmație de tip **1** este neapărat invalidă, dacă în setul de afirmații de tip **2** în care cred, există una ce o contrazice. Exemplul clasic aici este natura animală a omului, demonstrată conform **1a** dar invalidată de cei care au în setul de afirmații pe care le cred, afirmația *„Omul a fost creat în mod direct de o ființă superioară”*. Un alt aspect complex al *credinciosului* e maniera prin care încearcă să invalideze sau să fabrice afirmații de tip **1a**, în vederea unei confirmări a unei afirmații de tip **2**. Continuând exemplul originii omului, merită menționat că există eforturi creaționiste de a demonstra că omul nu e o un animal evoluat, că Terra are o vârstă de ordinul \\(10^3\\) și nu \\(10^9\\), că nu există fosile ș.a.m.d.[^3] Din cealaltă direcție, există eforturi ale *credinciosului* pentru a fabrica istorisiri pentru a confirma doctrine sau miracole[^4][^5]. 

Și pentru că am promis prin titlu, închei pe o voce personală, cu declarația de credință. Nu! Nu începe cu *„Cred în Unul...”* ci începe cu *„Cred doar într-un fel de-a crede, **1**...”*.

[^1]:Frans de Waal, „Chimpanzee Politics: Power and Sex among Apes”, 1982
[^2]:Jan M. Engelmann, „Chimp friendships are based on trust”, 2016
[^3]:Mărturisesc că mi-a luat foarte mult timp să caut articole creaționiste publicate în reviste științifice. Oarecum nu surprinzător, nu am găsit nimic altceva decât cărți și articole în reviste coordonate printre altele de *creation.com* și *icr.org*. Recomand deci arhiva [Journal of Creation](http://creation.com/journal-of-creation).
[^4]:*Codex Sinaiticus* și *Codex Vaticanus*, Cele mai vechi manuscrise ce conțin *Evanghelia după Marcu*, nu includ și ultimele versete (Marcu 16:9-20). În schimb, acestea apar în manuscrise mai vechi, fapt ce dovedește o adăugare ulterioară la textul original. De menționat e că părerea cvasi-unanimă a specialiștilor e că *Evanghelia după Marcu*, împreună cu *sursa Q*, sunt materiale folosite pe larg de autorii *Evangheliilor după Matei și Luca* deci orice modificare în Marcu atrage implicații teologice profunde. 
[^5]:1 Ioan 5:7 care vorbește despre trinitate, e un text prezent doar în 2 manuscrise foarte târzii, sec. XIV respectiv sec. XV.
[^6]:Sintagma *„A ieși din sistem”* e folosită în sensul în care  Hofstadter o folosește în „Gödel, Escher, Bach: An Eternal Golden Braid”, 1979. 







